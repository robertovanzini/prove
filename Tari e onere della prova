Spetta al contribuente dimostrare all'ente impositore di avere diritto a un'esenzione o a una riduzione del tributo dovuto, nonostante la legge di riforma 
del processo tributario abbia invertito l'onere della prova in sede giudiziale. Anche in tema di Tari grava sul contribuente documentare la sussistenza
delle condizioni per ottenere una riduzione della superficie tassabile o l'esenzione, poiché le agevolazioni in generale rappresentano un'eccezione alla
regola del pagamento della tassa da parte di coloro che occupano o detengono immobili nel territorio comunale. Lo ha affermato la Corte di cassazione, con
l'ordinanza 2114 del 24 gennaio 2023.
Per i giudici di piazza Cavour, l'amministrazione deve fornire la prova della fonte dell'obbligazione tributaria, ma "grava sul contribuente l'onere di 
provare la sussistenza delle condizioni per beneficiare del diritto a ottenere una riduzione della superficie tassabile o, addirittura, l'esenzione
costituendo questa un'eccezione alla regola del pagamento del tributo da parte di tutti coloro che occupano o detengono immobili nelle zone del territorio 
comunale".
Con quest'ultima pronuncia trova conferma la tesi già espressa dai giudici di legittimità con l'ordinanza 31878/2022, emanata dopo la recente riforma del 
processo tributario, secondo cui il comma 5 bis dell'articolo 7 del decreto legislativo 546/1992, introdotto con l'articolo 6 della legge 130/2022, ha 
ribadito, in maniera circostanziata, che la prova in giudizio grava sull'amministrazione "in ordine alle violazioni contestate al contribuente, per le quali,
come nel caso di specie, non vi siano presunzioni legali che comportino l'inversione dell'onere probatorio". Pertanto, per la Suprema corte, la nuova
disposizione processuale "non stabilisce un onere probatorio diverso o più gravoso rispetto ai principi già vigenti in materia", in quanto anche in base al 
nuovo comma 5 bis l'inversione dell'onere della prova a carico dell'amministrazione pubblica deve essere coerente con la normativa tributaria sostanziale.
La Suprema corte ha precisato che tutti gli occupanti sono soggetti al prelievo e che le agevolazioni devono essere previste dalla legge o dal regolamento 
comunale. Quindi, anche gli enti locali sono onerati di fornire la prova in ordine alla fondatezza degli atti emanati solo se la legge che disciplina i 
singoli tributi non prevede una presunzione legale.
Con la nuova formulazione dell'articolo 7 del decreto 546 sopra citato, compete alle amministrazioni pubbliche dimostrare la fondatezza degli atti impositivi.
Se mancano le ragioni oggettive della pretesa l'atto deve essere annullato. Tranne che per le istanze di rimborso, per le quali gli interessati devono provare
di averne diritto. Dunque, occorre fornire la prova per gli accertamenti esecutivi emanati dagli enti locali. L'amministrazione deve provare in giudizio le 
violazioni contestate con l'atto impugnato. Il giudice fonda la decisione sugli elementi che emergono nel giudizio e annulla il provvedimento se non viene 
dimostrata la sua fondatezza. Ma l'inversione dell'onere probatorio non si può porre in contrasto con la normativa sostanziale, anzi deve essere coerente con
essa.
I funzionari degli enti locali sono tenuti ad adempiere all'obbligo di motivazione e a fornire al destinatario tutti gli elementi utili per un'efficace difesa. 
Il compito di dimostrare l'infondatezza del provvedimento amministrativo è demandato al contribuente. L'onere è posto a carico di quest'ultimo non solo per le 
agevolazioni. La prova contraria in molti casi non può che essere fornita dai soggetti accertati: se l'ente locale contesta la violazione dell'obbligo di 
dichiarazione, compete al contribuente produrre la documentazione che attesti l'eventuale adempimento. Così come quando l'ente accerta l'omissione del
versamento dell'imposta, la prova di non aver commesso la violazione non può che essere fornita dall'interessato. Per esempio, a fronte di un'omessa 
dichiarazione e di un omesso pagamento della Tari, non può che essere il contribuente a eccepire che l'immobile non è stato occupato o che è insuscettibile di produrre rifiuti, perché in stato di abbandono,
intercluso, inagibile o inabitabile.
